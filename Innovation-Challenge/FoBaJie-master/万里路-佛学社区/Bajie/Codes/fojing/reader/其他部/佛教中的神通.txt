佛教中的神通            

    注：摘自《维摩诘所说经》－－不思议品

    而时。舍利弗见此室中无有床座。作是念。斯诸菩萨大弟子众。当于何坐。长者维摩诘
知其意。语舍利弗言。云何。仁者为法来耶。为床座耶。

    舍利弗言。我为法来。非为床座。

    维摩诘言。唯。舍利弗。夫求法者。不贪躯命。何况床座。夫求法者。非有色受想行识
之求。非有界入之求。非有欲色无色之求。唯。舍利弗。夫求法者。不著佛求。不著法求。
不著众求。夫求法者。无见苦求。无断集求。无造尽证修道之求。所以者何。法无戏论。若
言我当见苦。断集。证灭。修道。是则戏论。非求法也。

    唯。法名无染。若染于法。乃至涅般。是则染著。非求法也。

    法无行处。若行于法。是则行处。非求法也。

    法无取舍。若取舍法。是则取舍。非求法也。

    法无处所。若著处所。是则著处。非求法也。

    法名无相。若随相识。是则求相。非求法也。

    法不可住。若住于法。是则住法。非求法也。

    法不可见闻觉如。若行见闻觉知。是则见闻觉知。非求法也。

    法名无为。若行有为。是求有为。非求法也。

    是故。舍利弗若求法者。于一切法应无所求。说是无时。五百天子于诸法中得法眼净。

    而时。长者维摩诘问文殊师利。仁者游于无量千万亿阿僧祗国。何等佛土有好上妙功德
成就师（通‘狮’）子之座。

    文殊师利言。居士。东方度三十六恒河沙（言数量巨大）国有世界名须弥相。其佛号须
弥灯王。今现在。彼佛身长八万四千由旬（长度单位，约三十里）。其狮子座高八万四千由
旬严饰第一。

    于是。长者维摩诘现神通力。即时彼佛遣三万二千狮子座高广严净。来入维摩诘室。诸
菩萨大弟子。释梵四天王等。昔所未见。其室广博悉皆包容三万二千狮子座。无所妨碍。于
［田比］耶离城及阎浮提四天下。亦不迫迮。悉见如故。

    而时。维摩诘语文殊师利。就狮子座。与诸菩萨上人俱坐。当自立身如彼座像。

    其得神通菩萨。即自变形为四万二千由旬坐狮子座。诸新发意菩萨及大弟子。皆不能
升。

    而时。维摩诘语舍利弗。就狮子座。

    舍利弗言。居士。此座高广。吾不能升。

    维摩诘言。唯。舍利弗。为须弥灯王如来作礼。乃可得坐。

    于是新发意菩萨及大弟子。即为须弥灯王如来作礼。便得坐狮子座。

    舍利弗言。居士。未曾有也。如是小室乃容受此高广之座。于［田比］耶离城无所妨
碍。又于阎浮提聚落城邑及四天下诸天龙王鬼神宫殿。亦不迫迮。

    维摩诘言。唯。舍利弗。诸佛菩萨有解脱名不可思议。若菩萨住是解脱者。以须弥之高
广内芥子中。无所增减。须弥山王本相如故。而四天王忉利诸天。不觉不知己之所入。唯应
度者乃见须弥入芥子中。是名住不可思议解脱法门。

    又以四大海水入一毛孔。不娆鱼鳖鼋鼍水性之属。而彼大海本相如故。诸龙鬼神。阿修
罗等。不觉不知己之所入。于此众生亦无所娆。

    又舍利弗。住不可思议解脱菩萨。断取三千大千世界。如陶家轮。著右掌中。掷过恒河
沙世界之外。其中众生。不觉不知己之所往。又复还置本处。都不使人有往来想。而此世界
本相如故。

    又舍利弗。或有众生乐久住世而可度者。菩萨即演七日以为一劫。或有众生不乐久住而
可度者。菩萨即促一劫以为七日。令彼众生谓之七日。

又舍利弗。住不可思议解脱菩萨。议一切佛土严饰之事。集在一国。示于众生。又菩萨
以一切佛土众生置之右掌。飞到十方遍示一切而不动本处。

    有舍利弗。十方众生供养诸佛之具。菩萨于一毛孔。皆令得见。又十方国土所有日月星
宿。于一毛孔普使见之。

    又舍利弗。十方世界所有诸风。菩萨悉能吸著口中。而身无损。外诸树木亦不摧折。

    又十方世界劫尽烧时。以一切火内于腹中。火事如故而不为所害。又于下方过恒河沙等
诸佛世界取一佛土。举著上方过恒河沙无数世界。如持针锋举一枣叶而无所娆。

    又舍利弗。住不可思议解脱菩萨能以神通现作佛身。或现辟支佛身。或现声闻身。或现
帝释身。或现梵王身。或现世主身。或现转轮王身。

    又十方世界所有众声。上中下音。皆能变之令作佛声。演出无常。苦。空。无我之音。

    及十方诸佛所说种种之法。皆于其中。普令得闻。舍利弗。我今略说菩萨不可思议解脱
之力。若广说者。穷劫不尽。

    （真耶？假耶？若假，其想象之大胆，亦远非‘银河落九天’可比－观主注）是时。大
迦叶闻说菩萨不可思议解脱法门。叹未曾有。谓舍利弗。譬如有人。于盲者前现众色像。非
彼所见。一切声闻。闻是不可思议解脱法门。其谁不发阿耨多罗三藐三菩提心。我等何为永
绝其根。于此大乘。已如败种。一切声闻。闻是不可思议解脱法门。皆应号泣。声震三千大
千世界。一切菩萨应大欣庆。顶受此法。若有菩萨信解不可思议解脱法门者。一切魔众无如
之何。

    大迦叶说此语时。三万二千天子皆发阿耨多罗三藐三菩提心。

    而时。维摩诘语大迦叶。仁者。十方无量阿僧祗世界中作魔王者。多是住不可思议解脱
菩萨。以方便力教化众生。现作魔王。

    有大迦叶。十方无量菩萨。或有人从乞手足耳鼻。头目髓脑。血肉皮骨。聚落城邑。妻
子奴婢。象马车乘。金银琉璃。砗磲玛瑙。珊瑚琥珀。真珠珂贝。衣服饮食。如此乞者。多
是住不可思议解脱菩萨。有威德力。故现行逼迫。示诸众生。如是难事。凡夫下劣。无有力
势。不能如是逼迫菩萨。譬如龙象蹴踏。非驴所堪。是名住不可思议解脱菩萨智慧方便之
门。
 
